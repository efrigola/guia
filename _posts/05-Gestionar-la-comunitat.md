# 5. Gestionar la comunitat

El moment en què s'obre un perfil a les xarxes socials, s'entra al terreny de la ciutadania. Aquest acostament és molt útil per fer difusió de les informacions de l'Administració, però alhora implica un compromís: el deure de participar en la conversa, especialment quan el ciutadà fa preguntes directament.  

Una bona manera de seguir el que s'està dient sobre un tema d'interès, és mitjançant la monitorització. Amb les columnes de Tweetdeck podem configurar [cerques avançades](https://support.twitter.com/articles/71577-using-advanced-search) a Twitter, que permeten fer-nr un seguiment i aplicar-hi filtres.  

És important seguir la netiqueta de cada entorn en què s'és present. Per exemple, a Twitter no cal agrair els retuits dels usuaris o els nous seguidors. Tampoc no es recomana retuitejar els comentaris positius que faci la ciutadania, excepte els que puguin aportar un valor significatiu a la comunitat.  

## Consultes i altres aportacions dels usuaris

Les mencions o al·lusions que ho requereixin s'han de respondre com més aviat millor. Es recomana que el temps de resposta sigui inferior a les 2 hores. En el cas que la pregunta necessiti d'una recerca d'informació més avançada, cal informar el ciutadà que s'està treballant en la resposta.  

Les consultes es respondran a través del canal on han estat realitzades formulades, sempre que no continguin informació sensible.  

En els casos en què calgui donar més informació, es pot remetre l'interlocutor a un perfil corporatiu més específic o a una bústia de correu electrònic.  

Les respostes han de ser comprensibles. Calque sempre que es pugui la resposta contingui el subjecte de la pregunta. Per exemple, si ens pregunten: 'Quan s'obre el procés d'inscripcions universitàries' respondrem 'El procés d'inscripcions universitàries s'obre el 25 de març'. Amb aquest tipus de resposta incrementem la visibilitat del tuit i la contextualització en qualsevol espai.  


## Normes de participació

Per a la bona comunicació en totes les eines socials de la Generalitat de Catalunya, s’estableixen unes normes mínimes de participació, de manera que es pugui dur a terme una conversa respectuosa, tolerant i fructífera amb la ciutadania.  

Totes les eines socials en què la Generalitat té presència són obertes als comentaris de la ciutadania, que es publiquen si compleixen aquests requisits:  

- Que siguin pertinents, és a dir, que no s’allunyin del tema tractat. 

- Que mantinguin el respecte i el bon clima i no ofenguin ni atemptin contra la dignitat d’altres persones.  

- Que no continguin dades de caràcter personal ni informació publicitària.  

- Que no tinguin com a objectiu enganyar, desorientar o estafar la ciutadania.  

- Que no violi qualsevol llei intelectual de drets.  

- Que el contingut del missatge no sigui promocional o *spam*.  

La Generalitat només es responsabilitza dels continguts que emet a través dels seus canals. Els responsables dels perfils de la Generalitat es reserven el dret de no publicar qualsevol aportació que no observi aquestes indicacions mínimes.  

Si un ciutadà incompleix reiteradament les normes de participació podrà ser bloquejat.  

## Creació de xarxa

Començar a formar part d'una comunitat és una tasca lenta. L'avantatge d'una institució oficial és el reconeixement i la credibilitat que s'atribueix a la informació que es proporciona. Tot i això, és sempre la ciutadania qui decidiex voluntàriament subscriure's als perfils de xarxes socials per rebre els continguts.  

Es recomana seguir perfils d'interès de l'àmbit o temàtica relacionada amb el departament, servei o marca en qüestió. És probable que aquests perfils retornin el seguiment i, d'aquesta manera, s'iniciarà una xarxa.  

Una manera de tenir ordenats els contactes és crear llistes de seguidors. Es poden gestionar des de Tweetdeck i permeten ordenar temàticament la gent a qui se segueix.  

Quan s'obre un perfil és bo fer-ho saber a la ciutadania, per això es pot fer una notícia informativa, enllaçar des del web o fer un enviament informatiu de correus.  

