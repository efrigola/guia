# Primeres passes  

L'obertura d'un nou perfil oficial a les xarxes socials es duu a terme en paral·lel entre la Direcció General d'Atenció Ciutadana i Difusió (DGACD) i la unitat que el sol·licita. Cal que el nou perfil resolgui necessitats comunicatives de la unitat envers la ciutadania i que alhora encaixi dins l'estratègia comunicativa global de la Generalitat. És per això que es demana una procés previ de reflexió abans de sol·licitar-ne l'obertura.

## 1. Tasques prèvies a la sol·licitud oficial

### 1.1. Definir objectius

Poden canviar al llarg del temps, però els objectius defineixen l'estratègia  a les xarxes. És important que cada unitat dediqui el temps necessari en aquesta fase en funció de l'estratègia de comunicació integral. S'ha de trobar la manera de millorar l'atenció a la ciutadania fent ús de les xarxes.  

Una bona manera de començar és preguntar-se quin paper es vol que les xarxes socials juguin en la unitat. Cal saber la importància que té dins la unitat diferents aspectes com l'atenció al ciutadà, la informació d'activitats pròpies, guanyar visibilitat o aconseguir col·laboracions ciutadanes. Podem agafar com exemples els perfils de Twitter de [@gencat](http://twitter.com/gencat) i [@012](http://twitter.com/012).  

### 1.2. Escoltar 

Estudiar el que s'està dient sobre el tema de què es vol tractar és una bona manera de començar a estar present a les xarxes i pot ajudar a afinar els objectius definits. Tot i que sembli un pas obvi, sovint s'oblida i això fa que no es percebi la realitat. Ser present a les converses que es produeixen a les xarxes amb una actitud de predisposició al canvi i a la millora del servei és un dels aspectes bàsics dels perfils de més èxit.  

Es recomana cercar el nom de la unitat i les paraules clau associades a l'activitat que desenvolupa al [cercador de Twitter](http://search.twitter.com) abans de sol·licitar un perfil nou perquè ajudarà a afinar la percepció de la ciutadania sobre el servei. Un cop s'hagi obert el perfil oficial, es poden utilitzar les cerques avançades de Tweetdeck i definir columnes per a les més recorrents. Cal recordar que no sempre que parlin del perfil ho faran citant el nom d'usuari.  

La DGACD demana, en el moment de l'obertura, cinc perfils de Twitter semblants per poder-s'hi comparar. També són útils per veure com actuen: quins recursos empleen, a quina hora publiquen, quin tipus de continguts i, fins i tot, veure quin impacte aconsegueixen amb les publicacions. 

### 1.3. Conèixer la ciutadania 

Les publicacions dels perfils oficials són d'utilitat per a tota la ciutadania però cal definir quin seran els principals públics objectius. Quins continguts els interessa? A quins espais tenen presència? Com són aquestes persones? A partir d'aquí es pot començar a pensar com han de ser els continguts que es publicaran, a quines hores serà millor publicar o a quins espais cal que tinguem presència i a quins no.  

Aquesta observació de l'audiència ha de ser constant una vegada obert el perfil. Els informes de seguiment que elabora la DGACD són una eina que ajuda a conèixer com la ciutadania interactua amb els perfils oficials i han de servir per adaptar els continguts al que la ciutadania necessita en cada moment.  

Com millor es conegui la comunitat, millor servei se li podrà oferir.  

### 1.4. Escollir canals

Una vegada s'hagin els objectius, s'hagi escoltat el que s'està dient i es conegui en profunditat la comunitat, ja hi ha els arguments necessaris per escollir a través de quins canals relacionar-se amb la ciutadania. S'ha de tenir en compte que cada eina té particularitats i que necessita un període d'aprenentatge. Es desanconsella la publicació automàtica entre eines, amb la qual cosa cada canal necessita un temps de dedicació.  

Quan es defineixin els canals en què hi haurà presència, caldrà pensar en el tipus de contingut i les persones que participen a l'elaboració. Obrir un canal exigeix una regularitat en l'activitat. Cal ser capaços de mantenir-lo mentre el perfil estigui obert. Tenir un sol perfil que funcioni és millor que tenir-ne cinc d'inactius.  

Podeu llegir el capítol **4. Eines** de la Guia per veure les plataformes que la Generalitat ofereix per a una presència institucional a les xarxes socials.  

### 1.5. Estratègia de continguts

Es poden fer servir les dades d'analítica del web per esbrinar quins són els continguts que més interès desperten. Es recomana una estratègia de continguts flexible i viva, capaç d'adaptar-se als canvis ens les necessitats de la ciutadania.  

Abans d'obrir el perfil cal que les persones editores elaborin una llista de 20 tuits i 10 publicacions de Facebook possibles.  

## 2. Sol·licitud oficial

Cal enviar a la DGACD el [formulari](http://gencat.cat/piv/pdf/autorit_web.pdf) de sol·lictud d'alta d'un nou perfil a les xarxes socials. El secretari general del departament ha de signar-lo.

Si el departament decideix que el nou perfil no formi part de la primera anella i que formi part de la segona, no cal enviar el fomulari d'alta a la DGACD.

Això obliga a la persona responsable de la unitat i a la responsable de xarxes del departament a parlar prèviament sobre l'idonietat del perfil dins l'estratègia comunicativa del departament. 

Un cop el formulari arriba a la DGACD, es convoca la persona responsable de la unitat i la responsable del departament a una reunió. Cal que la unitat sol·licitant tingui molts clars els aspectes previs a l'obertura del perfil.  

La DGACD conjuntament amb el departament decideixen si cal obrir-lo. En el cas que no es cregui oportú, es poden plantejar solucions, com per exemple la publicació de missatges amb l'etiqueta de l'unitat des d'altres perfils del departament.  

## 3. La primera publicació

La DGACD és l'encarregada de l'obertura, configuració i adaptació del perfil. Els perfils corporatius de la Generalitat s'obren sempre des d'un correu *@gencat.cat*. Els aspectes de presentació es configuren seguint el [*programa d'identificació visual a les xarxes socials*](http://gencat.cat/piv/pdf/xarxes_socials.pdf).  

La unitat sol·licitant ha d'informar la DGACD de:  

- Les dades de la persona responsable del perfil (nom, cognom, correu, telèfon).  
- Les dades de tots els editors dels perfils (nom, cognom, correu, usuari de Twitter, correu amb què accedeix a Facebook).  
- El correu del compte de Dropbox amb què es compartirà la carpeta de mètiques.  
- Els cinc perfils similars amb què es poden comparar per als informes de seguiment.  
- La data prevista de publicació dels primers continguts.  

La DGACD:  

- Dona permisos d'edició a les persones de qui el responsable ha informat.  
- Configura les eines intermitges (Tweetdeck) per facilitar l'edició dels continguts.  
- Afegeix el responsable del perfil a la CoP de xarxes socials de la Generalitat.  
- Dóna d'alta a la llista de distribució de continguts gencat a totes les persones editores.  
- Fa difusió del nou perfil als canals corporatius de la Generalitat.   





