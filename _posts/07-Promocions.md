# 7. Promocions

A vegades pot convenir que una publiació arribi més enllà de la comunitat pròpia. Per a aquests casos, la majoria d'eines socials ofereixen la possibilitat de promocionar una publicació. Aquesta opció, ben executada, és una manera ràpida d'arribar a un major nombre de persones que no pas seguint les pautes d'edició habituals.   

Cal que quan es vulgui fer una promoció especial es reflexioni sobre els principals aspectes de la campanya i se n'informi la Direcció General d'Atenció Ciutadana i Difusió (DGACD), que s'encarrega de coordinar totes les campanyes que es duen a terme en el conjunt de la Generalitat. És poc recomanable que coincideixin en el temps i en l'espai diferents campanyes ja que es restarien visibilitat.  

Des del moment que s'informa del llançament de la campanya la DGACD fa un seguiment de les etiquetes de les campanyes a Twitter que coordini, així com aportacions sobre els missatges, els continguts i les etiquetes que es poden usar.  

### 1. Objectius 

Cal tenir clar què es vol comunicar amb la promoció. Aquests objectius han d'anar alineats amb els del departament i amb l'estratègia integral de la unitat. Cal que siguin assumibles i que totes les persones de l'unitat tinguin molt clara la finalitat de la campanya.  

### 2. Públics  

Un cop s'han definit els objectius, és senzill de seleccionar el públic a qui es dirigeix el perfil. És important delimitar-lo el màxim possible. Hi ha diverses eines digitals que fan segmentacions molt minucioses.  

### 3. Temps

De la mateixa manera que es recomana segmentar el públic a qui ens dirigim, també cal ser de ser molt acurat amb la temporalitat de la campanya. És molt important llançar la campanya durant un període en què la ciutadania tingui més interès en els missatges que es volen promocionar.  

### 4. Canals  

S'ha d'analitzar quins són els canals que millor s'ajusten a les necessitats de la unitat en funció dels punts anteriors. S'ha de tenir en compte que hi ha diferències demogràfiques importants entre una eina i una altra, fins i tot segons el tipus de contingut que es publica.  

Per a una campanya de promoció de curta durada no es recomana la creació d'un nou canal corporatiu perquè és una feina a llarg termini aconseguir audiència a les xarxes socials i els esforços de la campanya s'han de focalitzar en el missatge a comunicar.  

Per optimitzar els recursos es proposen dos tipus de canals de promoció:   

- **Institucionals**: se seleccionen perfils oficials de la Generalitat per publicar els missatges promocionals.  La selecció dels millors canals on publicar es fa de manera consensuada entre la DGACD, el responsable de la promoció i els responsables dels canals seleccionats. La unitat impulsora de la promoció és l'encarregada de facilitar els continguts.  

Aquesta coordinació institucional comporta un estalvi econòmic a la Generalitat i alhora reforça el missatge institucional. Un exemple seria la campanya del Banc de Sang i Teixits que aprofita el perfil de Twitter Joventut per fer arribar el seu missatge a un públic amb una franja d'edat concreta.  

- **De pagament**: les plataformes també ofereixen l'opció de pagar per fer arribar la publicació a més gent. Es pot fer directament des del mateix entorn de gestió de cada eina. És important informar-ne la DGACD perquè coordini la campanya i així evitar coincidències de campanyes institucionals en el mateix moment.    

### 5. Continguts

Finalment s'elaboren els continguts. Cal tenir present que bona part de la gent que segueix perfils a les xarxes socials ho fa  a través d'un dispositiu mòbil. Per això, els continguts han d'estar pensats des del seu inici perquè puguins adaptar-se a qualsevol dimensió de pantalla. De la mateixa manera es recomanen missatges curts, senzills i visuals. Per a més recomanacions sobre l'elaboració de continguts es pot llegir el capítol de la Guia *Generar continguts rellevants*.  


## Com difondre els perfils corporatius

A més de les promocions als espais socials, també es recomana fer difusió dels perfils oficials en altres suports. És bo enllaçar els perfils al web i al blog i també fer-ne difusió en els continguts informatius que s'editin, com poden ser fulletons, díptics o presentacions.  

En tots els casos les icones que s'han d'utilitzar són les del [llibre d'estil gencat](http://www.gencat.cat/web/guies/estil/#estils1_1_9). Quan se'n faci difusió en suports on no sigui possible enllaçar el perfil, es farà servir la icona seguida del nom d'usuari, així quedarà: *icona de la plataforma + @nomusuari*.  

